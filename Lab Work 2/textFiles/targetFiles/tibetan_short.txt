བཀྲ་ཤིས་བདེ་ལེགས་ཞེས་པ་ནི་བོད་ཀྱི་བཀའ་འགྱུར་དང་བསྟན་འགྱུར།  མཁས་པའི་གསུང་འབུམ། གཞི་བདག་གི་བསང་མཆོད་སོགས་ཀྱི་ནང་དུ་ཡོངས་ཁྱབ་ཏུ་བཀོད་པའི་ཚིག་གཅིག་ཡིན་པར་མ་ཟད།  དེང་སང་བོད་མི་ཕལ་མོ་ཆེའི་ངག་ཏུ་བྱང་བའི་རྒྱུན་སྤྱོད་ཀྱི་ཚིག་ཅིག་རེད།  ཡིན་ནའང་ཚིག་འདི་ཇི་ལྟར་བྱུང་བའི་ཐད་དཔྱད་ཞིབ་བྱས་པ་མ་མཐོང་ལ་གོ་དོན་གྱི་ཐད་དུའང་བོད་ཡིག་ནང་ ༼ དགེ་ལེགས་ཀྱི་འབོད་ཚིག ༽ ཅེས་སོགས་རགས་བཤད་ཙམ་ལས་མ་མཆིས།  བོད་སྐད་རང་དུ་དེའི་འགྲེལ་བཤད་གསལ་པོ་ཞིག་མེད་པའི་དབང་གིས་དབྱིན་སྐད་སོགས་སུ་དེའི་དོན་འགྲེལ་སྐབས།  ཕན་ཚུན་ཐུག་སྐབས་སྤྱོད་པའི་འཚམ་འདྲིའི་ཚིག་ཅིག་རེད་ཟེར་བ་དང་།  བཀྲ་ཤིས་ནི་རྟེན་འབྲེལ་བཟང་བ་དང་།  བདེ་ལེགས་ནི་བདེ་བའམ་ཐང་བའི་དོན་རེད་ཟེར་བ།  ཡང་ལ་ལས།  བྱིན་རླབས་དང་རླུང་རྟ་འཕེལ་བའི་དོན་དུ་བསྒྱུར་བ་དང་ལ་ལས་ཁོར་ཡུག་འདིར་བཀྲ་ཤིས་པའི་རྟགས་ཡོངས་སུ་འཛོམས་པར་ཤོག་ཅེས་པའི་དོན་དུ་བསྒྱུར་བ།  ལ་ལས་ཚིག་འདི་དབྱིན་སྐད་དུ་བསྒྱུར་ཐབས་མེད་པ་ཞིག་རེད་ཟེར་བ་སོགས་ཀྱི་གནས་ཚུལ་བྱུང་དང་འབྱུང་བཞིན་ཡོད།